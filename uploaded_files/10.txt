I både «Heime» av Synne Vo og «Jeg er et rekkehus» av Linn Skåber står forholdet mellom indre og ytre rom sentralt. I «Heime» vert det ytre rommet – den fysiske heimstaden – framstilt som noko konstant. Trass i at hovudpersonen vil reise bort, vil denne staden alltid stå der som ein del av identiteten hennar. Teksten formidlar ei lengt og ei viss ambivalens: ein vil vekk, men veit at røtene aldri forsvinn. Dette vert understreka ved gjentakinga av «heime» og skildringar av kjende landskap og menneske.

I «Jeg er et rekkehus» er det indre rommet viktigast. Mennesket blir gjort om til eit hus med forskjellige etasjar. Desse romma fungerer som metaforar for minner (fotoalbum i krokane), draumar (loftet med utsyn mot framtida) og kjensler (kjellaren der forelskinga spirer). Språket er konkret, men samstundes symbolsk, og gjer det tydeleg at mennesket er samansett av ulike lag. Huset som metafor syner korleis ei indre verd av minne og kjensler skapar identiteten vår.

Tematisk er likskapen klår: Begge tekstar handlar om korleis fortid og miljø formar eit menneske. «Heime» vektlegg den ytre påverknaden frå staden ein kjem frå – den fysiske heimen. «Jeg er et rekkehus» fokuserer meir på det indre landskapet. Likevel er bodskapen lik: Vi ber med oss opplevingar, stader og menneske uansett kvar vi fer. Begge tekstar peikar også framover mot framtida. I «Heime» finn vi ei dør som alltid står open, i «Jeg er et rekkehus» kan ein frå loftet sjå nye byar og moglegheiter.

Virkemiddelbruken er sentral. Vo nyttar eit songprega språk, med rytme og gjentaking, som gjer teksten kjenslemessig nær. Skåber nyttar ein omfattande metafor som opnar for tolking og gjer teksten djupare og meir symboltung. På denne måten utfyller tekstane kvarandre. Dei viser begge at vår identitet ikkje er statisk, men formast av stadene vi kjem frå og dei indre romma vi ber inni oss.

Kjelder:

Skåber, Linn (2018). Til ungdommen. Pitch forlag.
Vo, Synne (2022). «Heime», https://genius.com/Synne-vo-heime-lyrics (Henta 29.01.2024)